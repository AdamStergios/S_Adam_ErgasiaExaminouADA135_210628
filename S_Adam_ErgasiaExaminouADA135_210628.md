<p><br></p>
<p><br></p>
<div align="center">ΙΟΝΙΟ ΠΑΝΕΠΙΣΤΗΜΙΟ ΣΧΟΛΗ ΜΟΥΣΙΚΩΝ ΚΑΙ ΟΠΤΙΚΟΑΚΟΥΣΤΙΚΩΝ ΣΠΟΥΔΩΝ </div>
<p><br></p>
<div align="center">ΤΜΗΜΑ ΤΕΧΝΩΝ HΧΟΥ ΚΑΙ ΕΙΚΟΝΑΣ </div>
<p><br></p>
<div align="center">ΠΜΣ: ΟΠΤΙΚΟΑΚΟΥΣΤΙΚΕΣ ΤΕΧΝΕΣ ΣΤΗΝ ΨΗΦΙΑΚΗ ΕΠΟΧΗ </div>
<p><br></p>
<div align="center">ΕΡΕΥΝΗΤΙΚΗ ΕΡΓΑΣΙΑ </div>
<div align="center">ΑΔΑΜ ΣΤΕΡΓΙΟΣ   ΑΜ: ADA2020002 </div>
<p><br></p>
<div align="center">ΣΥΝΘΕΤΟΝΤΑΣ ΤΟ ΧΡΟΝΟ ΚΑΙ ΤΟ ΧΩΡΟ ΜΕΣΑ ΑΠΟ ΤΗΝ ΑΡΜΟΝΙΑ ΤΩΝ ΑΡΙΘΜΩΝ.</div>
<div align="center">Η ΠΕΡΙΠΤΩΣΗ ΤΟΥ ΙΑΝΝΗ ΞΕΝΑΚΗ. </div>
<p><br></p>
<div align="center">ΔΙΑΔΡΑΣΤΙΚΟΣ ΗΧΗΤΙΚΟΣ ΣΧΕΔΙΑΣΜΟΣ (ADA135)  </div>
<div align="center">ΕΠΙΒΛΕΠΩΝ ΚΑΘΗΓΗΤΗΣ: ΙΩΑΝΝΗΣ ΖΑΝΝΟΣ </div>
<p><br></p>
<div align="center">ΚΕΡΚΥΡΑ 2021 </div> 
<p><br></p>
<p><br></p>

ΠΕΡΙΕΧΟΜΕΝΑ
<p><br></p>

ΕΙΣΑΓΩΓΗ                                                                                                                                       

ΚΕΦΑΛΑΙΟ 1ο.  Η διαδρομή του Ιάννη Ξενάκη.                                                                     
    
1.1 Ο Ιάννης Ξενάκης.                                                                                                            
                                                                                                         
1.2  Επιρροές από τη φιλοσοφία.                                                                                            

ΚΕΦΑΛΑΙΟ 2ο. Μαθηματικά – Μουσική.                                                                                

2.1  Ο Χρυσός Λόγος.                                                                                                            
                                                                                                  
2.2 Περί Χρόνου και Χώρου                                                                                                 

2.3  Glissandi                                                                                                                         

ΚΕΦΑΛΑΙΟ 3ο.  Μουσική – Αρχιτεκτονική.                                                                            

3.1 Στοχαστική Μουσική.                                                                                                      
                                                                                                   
3.2 Αρχιτεκτονικά Μοτίβα - Couvent de La Tourette.                                                         
                                                  
3.3  Επιφάνειες διπλής καμπυλότητας - Phillips Pavilion.                                                  


ΕΠΙΛΟΓΟΣ                                                                                                                                     
                                                                                                                  
ΒΙΒΛΙΟΓΡΑΦΙΚΕΣ ΑΝΑΦΟΡΕΣ                                                                                           


ΗΛΕΚΤΡΟΝΙΚΕΣ ΠΗΓΕΣ                                                                                                      
<p><br></p>
<p><br></p>
<div style="text-align: right">Τα πράγματα είναι αριθμοί, όλα τα πράγματα είναι προικισμένα με αριθμούς,υπάρχουν</div>
<div style="text-align: right"> κατά τον τρόπο των αριθμών (Σολομός, 2008, 191). Ιάννης Ξενάκης</div>

<p><br></p>
ΕΙΣΑΓΩΓΗ 
<p><br></p>
Στην παρούσα ερευνητική εργασία θα προσπαθήσουμε να προσεγγίσουμε το ερευνητικό έργο του πρωτοποριακού  Έλληνα μουσικοσυνθέτη και αρχιτέκτονα Ιάννη Ξενάκη. Θα μελετήσουμε πώς ξεκινά το ερευνητικό του ταξίδι μέσα από τις φιλοσοφικές θεωρήσεις των αρχαίων φιλοσόφων και καταλήγει στα μαθηματικά, τη βάση των επιστημών, με ποιον τρόπο το σύνολο του μουσικού του έργου προσπαθεί να δώσει απαντήσεις μέσα από θεωρίες μαθηματικών αναλογιών απελευθερώνοντας τη μουσική σκέψη από τα πλαίσια της εποχής, καθώς και πώς για τον Ξενάκη η μουσική διερευνάτε ως ο ενδιάμεσος σταθμός μιας λογικής αναζήτησης μέσα από τη φιλοσοφία και έχει ως τελικό αποδέκτη την αρχιτεκτονική μελετώντας διαθεματικά τις έννοιες της σύνθεσης του χρόνου στο χώρο και του χώρου στο χρόνο μέσα από την αρμονία των μαθηματικών. Θα αναφερθούμε κυρίως στα μουσικά κομμάτια Θυσία και Μεταστάσεις καθώς και στα αρχιτεκτονικά η Μονή της Tourette και το περίπτερο της Philips. 

<p><br></p>
ΚΕΦΑΛΑΙΟ 1ο. Η διαδρομή του Ιάννη Ξενάκη.
<p><br></p>

1.1 Ο Ιάννης Ξενάκης.

Ο Ιάννης Ξενάκης γεννιέται στη Βραΐλα της Ρουμανίας, στις 29 Μαΐου 1922, από εύπορους Έλληνες γονείς. Το 1932 έρχεται στην Ελλάδα, στις Σπέτσες, μαθητεύοντας στην Κοργιαλένειο Σχολή (παίρνοντας τα πρώτα μουσικά μαθήματα, σε αρμονία και πιάνο). Το 1938 έρχεται στην Αθήνα, για να προετοιμαστεί για τις εισαγωγικές στο Εθνικό Μετσόβιο Πολυτεχνείο, στο οποίο εισέρχεται το 1940, στο τμήμα Πολιτικών Μηχανικών. Ως φοιτητής λαμβάνει ενεργό μέρος στην Εθνική Αντίσταση, εντάσσεται στο ΕΑΜ (Τρούσας 2021).
Διαβάζει πολύ, ιδιαίτερα τους διαλόγους του Πλάτωνα και παθιάζεται όλο και περισσότερο με οτιδήποτε αφορά την Αρχαία Ελλάδα. Δηλώνει, Στα νιάτα μου, πίστευα ότι είχα γεννηθεί σε λάθος εποχή, είκοσι πέντε αιώνες αργότερα (Σολομός, 2008, 18).  
Στα Δεκεμβριανά (Δεκέμβριος 1944-Ιανουάριος 1945) ο Ιάννης Ξενάκης βρίσκεται στην πρώτη γραμμή, μέσω του λόχου φοιτητών και τραυματίζεται πολύ σοβαρά στο πρόσωπο (Πρωτοχρονιά 1945), από θραύσματα οβίδας βρετανικού όλμου. 
Καλείται να στρατευτεί στον εθνικό στρατό, αλλά γνωρίζοντας ότι κινδυνεύει λιποτακτεί και το 1947 καταδικάζεται σε θάνατο. Ο Ι. Ξενάκης μεταβαίνει στην Γαλλία, στο Παρίσι, και συνεργάζεται για δώδεκα χρόνια με τον διακεκριμένο Ελβετό αρχιτέκτονα Le Corbusier, συμμετέχοντας σε διάφορα αρχιτεκτονικά σχέδια και έργα, όπως, για παράδειγμα, στη σχεδίαση του περίπτερου της Philips, στην Expo '58 των Βρυξελλών.
Παράλληλα συνεχίζει τη μαθητεία του στη μουσική, δίπλα σε σημαντικούς συνθέτες-συνθέτριες δασκάλους, όπως ήταν οι Arthur Honegger, Darius Milhaud, Nadia Boulanger και Olivier Messiaen, αρχίζοντας σταδιακά να αναπτύσσει τους δικούς του προβληματισμούς πάνω στη μουσική θεωρία και πράξη, που συνδέονται άμεσα με τα Μαθηματικά, επινοώντας τη στοχαστική μουσική (βασισμένη στη Θεωρία των Πιθανοτήτων), και πηγαίνοντας κόντρα σε βασικές αρχές του σειραϊσμού, που ήταν μια κεντρική μουσική κατεύθυνση της πρωτοπορίας, της εποχής του. (Τρούσας 2021).          
Το έργο του Ξενάκη χωρίζεται σε τρεις φάσεις. Στην πρώτη φάση (1949-1952)  ανήκουν τα  πρώιμα έργα του, όπου ο Ξενάκης προσπαθεί να συνδυάσει τις πρωτοπορίες της ευρωπαϊκής μουσικής με ελληνικά παραδοσιακά στοιχεία, με σαφή επιρροή από Bela Bartok. Η δεύτερη φάση (1953-1961) αποτελεί την κορύφωση της  δράσης του δημιουργού με την εκκίνησή της να σηματοδοτείται με το πρωτοποριακό έργο των Μεταστάσεων. Χαρακτηρίζεται από την εισαγωγή πρωτοποριακών ιδεών, όπως την εισαγωγή της πιθανοτικής σκέψης στη μουσική, ενώ η τρίτη περίοδος (1962-2001) σηματοδοτείται από μία επιστροφή στην ελληνικότητα (Θεολογίτου 2016, 8).
Ο Ξενάκης πεθαίνει στης 4ης Φεβρουαρίου 2001, σε ηλικία 78 ετών και μετά από μακρόχρονες περιπέτειες με την υγεία του.
<p><br></p>
1.2  Επιρροές από την φιλοσοφία. 

Ο Ιάννης Ξενάκης θεωρεί ότι, η μουσική οφείλει να είναι ο τόπος συγκρούσεων φιλοσοφικών ή επιστημονικών ιδεών επί του όντος, του γίγνεσθαι και των εμφανίσεών τους (Ξενάκης, 2001, 223).
Όπως ο ίδιος αναφέρει, Αυτό που προσπαθώ να κάνω είναι να διατυπώσω μουσικές απαντήσεις σε φιλοσοφικά ερωτήματα. Ερωτήματα σαν αυτά που τέθηκαν από τον Πλάτωνα σχετικά με τη φύση των ιδεών, τη φύση του ανθρώπου και του κόσμου[..]. Ζητώ απαντήσεις με χειροπιαστές διαστάσεις, με ύλη από ήχους, με σώμα από δομές. Αυτό ψάχνω. (Ξενάκης, 2001, 129).
Στην αρχαία Ελλάδα η μουσική θεωρείτο µια αυστηρά μαθηματικά πειθαρχημένη επιστήμη που χειριζόταν αριθμητικές σχέσεις, λόγους και αναλογίες. Πολλοί μελετητές υποστηρίζουν µε βεβαιότητα ότι ο Πυθαγόρας και οι μαθητές του έφτασαν στη θεωρία, περί των αριθμών ως αρχής των όντων πάντων, από την εντύπωση που τους προξένησε η μουσική, της προσέδωσαν κοσμική σημασία, καθιστώντας την έτσι, ως το μέσο για τη σύλληψη της αρμονίας του σύμπαντος (Λιάπη 2008, 5).
Η μακρόχρονη ενασχόληση, λοιπόν, οδήγησε τον Πυθαγόρα στην επίγνωση ότι το χαώδες πλήθος των ήχων μεταβάλλεται σε μουσική, μόνο όταν υποβάλλεται σε αριθμητική αξία και άρα ρυθμό και μελωδία. Ο Ξενάκης σε αντίθεση με τους Πυθαγόρειους, οι οποίοι ξεκίνησαν από την ήδη υπάρχουσα μουσική και άντλησαν μαθηματικές θεωρίες, ακολούθησε αντίστροφη πορεία, συνθέτοντας μουσική σύμφωνα με ήδη υπάρχοντες μαθηματικούς νόμους. (Θεολογίτου 2016, 35-36). Ο Le Corbusier ήταν εκείνος που διαπίστωσε πρώτος ότι ο Ξενάκης επιδίδεται σε μία αντιστροφή του Πυθαγορισμού (Σολομός, 2008, 23).  
Ο Συνθέτης, αγνοεί τον παγκόσμιο ορισμό της μουσικής ως επικοινωνίας μεταξύ των ανθρώπων και εισάγει σε μία τέχνη τόσο συναισθηματική, όπως θεωρείται η μουσική, τη μαθηματική επιστήμη, απευθυνόμενος καθαρά στο νου του ακροατή, εξηγείται πιθανόν και από την επιρροή του από την πλατωνική φιλοσοφία. Σύμφωνα με αυτήν, οι αισθήσεις μας μπορεί να είναι μία πλάνη και ο μόνος τρόπος για να ξεχωρίσει ο άνθρωπος την Ιδέα από το φαινόμενο, είναι προσεγγίζοντάς την με μαθηματικές αλήθειες. Έτσι εισάγει τον κόσμο των μαθηματικών, στη μουσική, στο βωμό μίας φιλοσοφίας, διαρκούς αναζήτησης της αλήθειας. (Θεολογίτου 2016, 68). Σε συνέντευξή του, μάλιστα, ο Ξενάκης δέχεται ότι η μουσική μιλάει μόνο στο μυαλό, στην αντίληψη, στη σκέψη (Τσανάκας, 2001, 77).
<p><br></p>
ΚΕΦΑΛΑΙΟ 2ο. Μαθηματικά – Μουσική.
<p><br></p>
2.1  Ο Χρυσός Λόγος.

Ο Ξενάκης από την αρχή της καλλιτεχνικής του περιπλάνησης, τάχτηκε υπέρ του Λόγου (της αναλογίας).  Ενδιαφέρεται βαθιά για την αντιστοιχία φύσης-μουσικής. 
Σε κείμενό του για να δικαιολογήσει τη χρήση της σειράς Fibonacci γράφει: Ο χρυσός κανόνας αποτελεί βιολογικό νόμο της ανάπτυξης. Υπάρχει στις αναλογίες του ανθρώπινου σώματος[..].Οι μουσικές διάρκειες δημιουργούνται από εκφορτώσεις των μυών που βάζουν σε λειτουργία τα ανθρώπινα μέλη. Είναι προφανές ότι οι κινήσεις τους τείνουν να πραγματοποιούνται σε χρονικά διαστήματα ανάλογα με αυτούς τους αριθμούς. Εξού και το πόρισμα: οι διάρκειες που έχουν ως αναλογία το χρυσό αριθμό είναι πιο φυσιολογικές για τις κινήσεις του ανθρώπινου σώματος.(πρόλογος στην παρτιτούρα του Θυσία) (Σολομός, 2008, 191).  
Το Θυσία είναι το πρώτο εξ΄ ολοκλήρου αφηρημένο έργο που η σύνθεσή του βασίζεται σε μία σειρά από οχτώ τονικά ύψη και οχτώ τονικές διάρκειες που προέρχονται από την ακολουθία Fibonacci. Η μουσική αυτή σύνθεση δημιουργείται με τη συνεχή εναλλαγή δύο στοιχείων, τόνος-διάρκεια. Σε αντίθεση με τη δυτική μουσική στην οποία η έννοια του χρόνου είναι ένα σταθερό στοιχείο, σε αυτό το μουσικό κομμάτι διαφέρει καθ’ όλη τη διάρκειά του. (Θεολογίτου 2016, 43).
Στις μετέπειτα Μεταστάσεις ο Ξενάκης, ανέτρεξε πάλι στις μαθηματικές αναλογίες, αλλά πλέον ενδιαφέρεται για τις αναλογίες της συνολικής μορφής. Εδώ η σειρά Fibonacci καθορίζει τη μορφή της αρχής του έργου. (Σολομός, 2008, 192). Πενήντα πέντε είναι ο συνολικός αριθμός των μέτρων της αρχής, τα οποία υποδιαιρούνται σύμφωνα με τους αριθμούς 34,21,13,8,5 για την οργάνωση των εγχόρδων (Harley, 2004, 211).
Στη μουσική του παρατηρείται μία μετατόπιση. Ενώ οι συνθέτες της εποχής του χρησιμοποιούν τη χρυσή αναλογία για την οργάνωση και την επιλογή των διαστημάτων τους, και σε περιορισμένη πάντα έκταση, ο Ξενάκης οργανώνει τη συνολική μορφή του έργου. Οι αριθμοί μετατρέπονται πράγματι σε αναλογίες. (Θεολογίτου 2016, 44).
<p><br></p>
2.2  Περί Χρόνου και Χώρου 

Στο κείμενό του Περί χρόνου, ο Ξενάκης εκφράζει τις ανησυχίες του σχετικά με τις έννοιες του χώρου και του χρόνου, καθώς και της μεταξύ τους σχέσης, έννοιες που έχουν απασχολήσει κατά πολλοίς, φιλοσόφους και επιστήμονες ανά τους αιώνες, και επιχειρεί ένα άλμα, συνδέοντάς τες με το ζήτημα της ελεύθερης βούλησης. (Θεολογίτου 2016, 44).
Μήπως ο χρόνος είναι μία επιφαινομενική έννοια μιας πιο βαθιάς πραγματικότητας; Μία απάτη, επομένως, την οποία δεχόμαστε υποσυνείδητα, εξ απαλών ονύχων και αυτό ήδη από την πλέον μακρινή αρχαιότητα; διερωτάται. (Ξενάκης, 2001, 219).
Ο Ξενάκης υποστήριζε ότι ενώ η μουσική γίνεται αντιληπτή στον άξονα του χρόνου, θα έπρεπε να μπορούμε να τη συλλάβουμε τόσο διαχρονικά, ως διαδοχή αισθητηριακά αντιληπτών γεγονότων όσο και συγχρονικά, ως επιφάνειες ή μάζες, χρησιμοποιώντας γεωμετρικούς ή στατιστικούς χειρισμούς για τη δόμηση πολύπλοκων μουσικών διαδικασιών. (Θεολογίτου 2016, 49).
Καθώς αποκηρύσσει τη γραμμική σκέψη που αντιπροσωπεύει η πολυφωνία, προτείνει στη θέση της «έναν κόσμο ηχητικών μαζών, αχανή συμπλέγματα ηχητικών γεγονότων, νέφη και γαλαξίες που διέπονται από νέα χαρακτηριστικά, όπως η πυκνότητα, ο βαθμός τάξης και ο ρυθμός μεταβολής, τα οποία καθορίζονται με τη Θεωρία των Πιθανοτήτων (Xenakis, 1992, 182). Οι ηχητικές μάζες του Ξενάκη χαρακτηρίζονται από μία έντονη κίνηση σε μικροσκοπική κλίμακα, ενώ γι’ αυτές πλάθει καμπύλες και όχι ευθείες γραμμές, όπως για τα glissandi.
<p><br></p>
2.3  Glissandi

Κάτι ακόμα που απασχολούσε έντονα τον Ξενάκη ήταν το πώς θα επιτύχει μία πιο ήπια μεταφορά από μία νότα σε μία άλλη. Έτσι ενσωμάτωσε στο έργο του τα glissandi. Τα glissandi (τρόπος χειρισμού των έγχορδων οργάνων που συνίσταται στη σταδιακή μετατόπιση του δαχτύλου στη χορδή) παίζουν καθοριστικό ρόλο σε αυτήν την αναζήτηση και διατρέχουν όλο το έργο του Ξενάκη. Στο έργο του Μεταστάσεις (1954), γίνεται μία εκτενής χρήση των glissandi, στην αρχή και το τέλος του κομματιού. Αυτά τα σημεία αποτελούν στιγμές συντονισμού όλων των οργάνων (46 εγχόρδων) στην ίδια νότα, που δημιουργούν μία δυναμική διότι συνεχώς μεταβάλλουν τη συχνότητα προς μία ίδια κατεύθυνση (Ψαρράς 2011, 109). Έτσι προκύπτει η ιδέα της συνεχούς μικροαλλαγής, ώστε να γίνεται ήπια μετάβαση από τη μία ακουστική κατάσταση στην άλλη (δυνατά-απαλά, ψηλά-χαμηλά, γρήγορα-αργά), χωρίς να γίνεται εύκολα αντιληπτή. (Θεολογίτου 2016, 52).
Έτσι ο Ξενάκης, συλλαμβάνει το μουσικό χρόνο ως χώρο και τμήματα του χρόνου ως επιφάνειες, με τα glissandi να συνυφαίνονται μεταξύ τους δημιουργώντας ηχητικούς χώρους συνεχούς εξέλιξης (Xenakis, 1992, 10).
Η ιδέα της αυθεντικότητας και της πρωτοτυπίας για τον Ξενάκη προϋποθέτει τη δημιουργία από το τίποτα. Έτσι στο Μεταστάσεις η μουσική ξεκινάει από μία παρατεταμένη νότα και συνεχίζει με τα glissandi, αυξάνοντας τη δυναμική ένταση, καταλήγοντας έτσι σε ένα τεράστιο σμήνος ήχων. Στις συνθέσεις του, χρησιμοποιείται για πρώτη φορά, ως ανεξάρτητη ηχητική οντότητα, δηλαδή ως δομικό στοιχείο. Πρόκειται για ένα θεμελιώδες μουσικό οικοδόμημα που έγινε ακρογωνιαίος λίθος του συνθετικού στυλ του (Harley, 2004, 10).
Ο συνθέτης στο έργο του, αποδήμησε την έννοια την κλασσικής παρτιτούρας. Σχεδίαζε τις παρτιτούρες του ως χαρτογράφηση, δομών, όγκων, τόνων, παρομοιάζοντας τα ως ηχητικές μάζες, νέφη και γαλαξίες. 
Η παραβολή του σχεδιαστικού χώρου, λοιπόν, επέτρεψε στον Ξενάκη να μεταφέρει με μεγαλοφυή τρόπο την αρχιτεκτονική του πείρα στον τομέα της μουσικής (Σολομός, 2008, 194).  Εξού και το ότι τους ανήκουστους ήχους του Μεταστάσεις, τους συνέλαβε πρώτα οπτικά, και όχι ακουστικά, κάτι που αποκαλύπτει και την πειραματική αξία στο έργο του. Πειραματική, διότι το ηχητικό αποτέλεσμα που είναι γραμμένο, είναι δύσκολα αντιληπτό, πρωτού το ακούσει κανείς. Ο χώρος, ως στοιχείο που αφορά τόσο τη μουσική όσο και την αρχιτεκτονική, έρχεται να λειτουργήσει ως γέφυρα μεταξύ δύο τυπικά ξένων, γραφικών συστημάτων, αλλά και δύο πεδίων (Θεολογίτου 2016, 56).
<p><br></p>
ΚΕΦΑΛΑΙΟ 3ο.  Μουσική – Αρχιτεκτονική. 
<p><br></p>
3.1 Στοχαστική Μουσική. 

Η στοχαστική σκέψη εισήχθη για πρώτη φορά το 19ο αι. ερμηνεύοντας ορισμένα μικροσκοπικά γεγονότα, όπως είναι τα δισεκατομμύρια μόρια ενός αερίου, για να έρθει αργότερα ο Ξενάκης και να μεταγράψει τη θεωρία αυτή στη μουσική, μιλώντας πλέον για τη στοχαστική μουσική. Πρόκειται λοιπόν για την πλέον γνωστή, παραβολή των αερίων, με την οποία ο συνθέτης εισήγαγε το λογισμό των πιθανοτήτων στη μουσική. Βάσει αυτής, μεταφορικά, μια μάζα ήχων ταυτίζεται με ένα αέριο. (Σολομός, 2008, 194) και κατ’ αυτόν τον τρόπο εφαρμόζονται οι νόμοι των αερίων στο μουσικό υλικό. 
Ο Ξενάκης αναζητά λοιπόν το μέγιστο επίπεδο της ελευθερίας του, δηλαδή την ασυμμετρία, τόσο στις ηχητικές όσο και στις αρχιτεκτονικές του μορφές. (Θεολογίτου 2016, 58-59).
<p><br></p>    
3.2 Αρχιτεκτονικά Μοτίβα - Couvent de La Tourette.

Ο Ξενάκης ανακάλυψε κοινά προβλήματα στην αρχιτεκτονική και τη μουσική, όπως: αναλογιών, σύνθεσης, συναρμολόγησης, μορφών, σχημάτων, λειτουργιών, επανάληψης (Ξενάκης, 2001, 129).
Μία από τις κατασκευές που είχε ανατεθεί στο Le Corbusier και το νεαρό Ξενάκη ήταν η Couvent de La Tourette (Μονή) κοντά στη Lyon της Γαλλίας. Ο Le Corbusier ανέθεσε στον Ξενάκη να σχεδιάσει την γυάλινη πρόσοψη της Μονής. Ομοίως με τον τρόπο που χειρίστηκε τη χρονική εξέλιξη στο Θυσία, o Ξενάκης αρχικά πειραματίστηκε κάνοντας μεταθέσεις της σειράς των γυάλινων πανέλων της πρόσοψης της Μονής, ώστε να δημιουργήσει ρυθμικά μοτίβα. (Sterken, 2007, 25). Στην αρχή χρησιμοποίησε πανέλα διαφορετικού μήκους, τα οποία ενάλλασσε ώστε να πετύχει τα ζητούμενα αυτά μοτίβα. Όπως στο Μεταστάσεις που βασίστηκε πάνω σε τέσσερις μόνο νότες, έτσι και εδώ χρησιμοποίησε τέσσερα βασικά μήκη πανέλων, σύμφωνα με το Modulor, από τα οποία προέκυψαν 24 μεταθέσεις, χρησιμοποιώντας την Αρχή της Συνδυαστικής. Γρήγορα όμως ήρθε στο συμπέρασμα ότι, με έναν μικρό αριθμό από μήκη, το μοτίβο ήταν προβλεπόμενο και το αισθητικό αποτέλεσμα στατικό (Sterken, 2007, 25). 
Έτσι αντικατέστησε την έννοια του ρυθμού με αυτήν της πυκνότητας (πλήθος αντικειμένων ανά μονάδα χρόνου ή μήκους). Αντί να καθορίσει τις διαφορετικές αποστάσεις του κάθε γυαλιού ξεχωριστά (ρυθμός), καθόριζε ζώνες της όψης όπου θα υπάρχει μεγάλος ή μικρός αριθμός πάνελ ανά μήκος (πυκνότητα) και μετά αποφάσισε αν αυτή η εναλλαγή θα γίνει απότομα ή ομαλά. Για να πετύχει αυτήν τη μεταβολή χρησιμοποίησε παραλληλόγραμμα με αυξανόμενο μήκος σύμφωνα με τη χρυσή τομή και το Μodulor (Θεολογίτου 2016,73). Χρησιμοποίησε πάνελ μικρού μήκους σε σημεία μεγάλης πυκνότητας και πάνελ μεγάλου μήκους  σε σημεία μικρής πυκνότητας (Ψαρράς 2011, 109).
Ο Ξενάκης χωρίς σπουδές αρχιτεκτονικής, τελικά απαντά και επιλύει μουσικά, τα αρχιτεκτονικά προβλήματα, με εξω-αρχιτεκτονικά εργαλεία και αναφορές. (Θεολογίτου 2016,76).
<p><br></p>
3.3  Επιφάνειες διπλής καμπυλότητας - Phillips Pavilion.

Το έργο Phillips Pavilion, είναι το περίπτερο για τη συμμετοχή της εταιρείας Philips στη διεθνή έκθεση EXPO του 1958 στις Βρυξέλες.  Ανατέθηκε στον Le Corbusier, ο οποίος ανέθεσε ένα μεγάλο τμήμα αυτού, που αφορούσε το εξωτερικό κέλυφος του περιπτέρου, στον Ξενάκη. Τελικά θεωρείται ότι το μεγαλύτερο μέρος του έργου σχεδιάστηκε από τον Συνθέτη (Θεολογίτου 2016,78).
Αμέσως μετά την ολοκλήρωση του Μεταστάσεις, ο Ξενάκης θα δημιουργήσει το εν λόγω αρχιτεκτονικό παράδειγμα, εμπνευσμένος από τις επιφάνειες διπλής καμπυλότητας (ruled surfaces). Η αρχική ιδέα ήταν μια εξωτερική φόρμα παραγόμενη από ένα μαθηματικό αλγόριθμο, και ένα εσωτερικό όπου θα έδινε την αίσθηση στους επισκέπτες ότι βρίσκονται στο στομάχι μίας αγελάδας (Θεολογίτου 2016,80).  
Το διάσημο σχέδιο που αφορά την κατακλείδα του Μεταστάσεις περιλαμβάνει την προβολή ενός υπερβολοειδούς παραβολοειδούς επιπέδου. Οι ομοιότητες μεταξύ της κατόψεως του Philips Pavilion και του Μεταστάσεις ξεπερνά τα όρια της φόρμας. Και οι δύο δημιουργίες έχουν προέλθει από την ίδια ιδέα, δηλαδή τη συνεχή μεταβολή μεταξύ δύο χαρακτηριστικών καταστάσεων. Ο Ξενάκης και εδώ, θα υιοθέτησε μία παρόμοια αριθμητική προσέγγιση όπως στο Μεταστάσεις, του οποίου τα τέσσερα μέρη διαφέρουν ξεκάθαρα στο σύνολο και στις λεπτομέρειες, αλλά διακατέχονται από τις αναλογίες της Χρυσής Τομής. 
Το οπτικοακουστικό θέαμα Poeme Electronique μαζί με το Περίπτερο, ήταν το πρώτο ηλεκτρονικό-χωρικό περιβάλλον που συνδύαζε την αρχιτεκτονική, τον κινηματογράφο, το φως και τη μουσική σε μια συνολική εμπειρία (Lopez 2011).
<p><br></p>
ΕΠΙΛΟΓΟΣ
Όπως αναφέρει ο Ιάννης Ξενάκης, μέσω της αφαίρεσης, οι δύο τέχνες προσεγγίζουν τη φιλοσοφία της ουσίας που σιγά σιγά ανθεί στα μαθηματικά και στη λογική (Ξενάκης, 2001, 59). Μέσα από το έργο του προβάλλει το πρότυπο ενός ίσως αναγεννησιακού ανθρώπου (homo universalis) που ασχολείται με τις επιστήμες, τα μαθηματικά, τη φιλοσοφία, τις τέχνες αντανακλώντας στο έργο του είτε αυτό είναι μουσικό είτε αρχιτεκτονικό το κράμα μίας σειράς αναζητήσεων, ιδεών και ερευνών αρνούμενος την εξειδίκευση. (Θεολογίτου 2016, 96).  
Μέσα από ενδελεχή πειραματισμό κατάφερε να ανατρέψει την ιδέα που έχουμε για τη μουσική και τις τέχνες γενικότερα, συνδυάζοντας διαθεματικά τις επιστήμες που διέπονται από τον Λόγο. Ο Ούγγρος δημιουργός Victor Vasarely, σημειώνει πως, ο καλλιτέχνης είναι ο ενστικτώδης καταλύτης όλων των πληροφοριών της εποχής του (Holzhey, 2006, 57). Για αυτό οφείλει να είναι ενεργός μέτοχος στις σύγχρονες κοινωνικές, επιστημονικές και τεχνολογικές εξελίξεις της εποχής και μέσα στην έρευνα και τον πειραματισμό να συνεισφέρει στη βελτίωση, την εξέλιξη και την πρόοδο. Έτσι όπως έπραξε στη ζωή και στο έργο του ο Ιάννης Ξενάκης.
<p><br></p>
ΒΙΒΛΙΟΓΡΑΦΙΚΕΣ ΑΝΑΦΟΡΕΣ      

Ξενάκης, Ιάννης. 2001. Κείμενα περί Mουσικής και Aρχιτεκτονικής. επιμ. Μάκης Σολωμός, μετάφρ. Tίνα Πλυτά. Αθήνα: Ψυχογιός.

Σολωμός, Μάκης. 2008. Ιάννης Ξενάκης: Το σύμπαν ενός ιδιότυπου δημιουργού. Μεταφρ. Τίνα Πλυτά. Αθήνα: Αλεξάνδρεια.

Τσανάκας, Χρήστος. 2001. Iannis Xenakis: Η Μουσική των Άστρων. Αθήνα: Futura.
 
Harley, James. 2004. Xenakis: His Life in Music. New York: Routledge.

Holzhey, Magdalena. 2006. Βικτώρ Βαζαρελί. 1906-1997: Η αμιγής όραση. Αθήνα: Γνώση.

Xenakis, Iannis. 1992. Formalized Music: Thought and Mathematics in Composition. New York: Pendragon Press.

Sterken, Sven. 2007. “Music as an Art of Space: Interactions between Music and Architecture in the Work of Iannis Xenakis.” Resonance: Essays on the Intersection between Art and Architecture. Ed. Mikesch W. Muecke and Miriam S. Zach. Ames: Culicidae Architectural Press.
<p><br></p>
ΗΛΕΚΤΡΟΝΙΚΕΣ ΠΗΓΕΣ
         
Θεολογίτου, Ανάληψη. 2016. ’’Μουσικές απαντήσεις σε φιλοσοφικά ερωτήματα και η αντήχηση στην αρχιτεκτονική, μέσα από το έργο του Ιάννη Ξενάκη.’’ PhD diss., Σχολή Αρχιτεκτόνων Μηχανικών, Πολυτεχνείο Κρήτης. 
https://dias.library.tuc.gr/view/66737?locale=el

Λιάπη, Κωνσταντίνα. 2008. “Η Μουσική στους Πυθαγορείους.’’, PhD diss., Τμήμα Φιλοσοφίας και Παιδαγωγικής, ΑΠΘ. 
http://ikee.lib.auth.gr/record/110452/files/gri-2009-2159.pdf

Τρούσας, Φώντας. 2021, ’’Ιάννης Ξενάκης: 20 χρόνια από τον θάνατο του μεγάλου συνθέτη και διανοητή’’ LIFO. Φεβρουάριος 4, 2021.
https://www.lifo.gr/culture/music/iannis-xenakis-20-hronia-apo-ton-thanato-toy-megaloy-syntheti-kai-dianoiti 

Ψαρράς, Σταμάτης. 2011. ‘’Μουσικές απεικονίσεις στην Aρχιτεκτονική.’’, PhD diss., Τμήμα Αρχιτεκτόνων Μηχανικών, Πανεπιστήμιο Πατρών. http://www.greekarchitects.gr/site_parts/doc_files/12.11.2011.07%20erevnitiki.pdf

Lopez, Oscar. 2011. ‘’AD Classics: Expo ‘58 + Philips Pavilion / Le Corbusier and Iannis Xenakis’’ ArchDaily. Αυγουστος 26, 2011.  
http://www.archdaily.com/157658/ad-classics-expo-58-philips-pavilion-le-corbusier-andiannis-xenakis


